---
title: Hur går det till att tävla?
description: I judo tävlar man i olika ålderskategorier och viktklasser.
date: 2024-04-19
published: true
---

I judo tävlar man i olika ålderskategorier och viktklasser. Inför en judotävling hålls en invägning som tar plats kvällen innan tävlingen och/eller under morgonen på tävlingsdagen. Då får man väga in i fastställda viktklasser och sedan möta personer i ungefär samma ålder och vikt. Beroende på hur många personer som vägt in i samma kategori används olika tävlingssystem. I judotävlingar får man slutligen en vinnare, en silvermedaljör och oftast två bronsmedaljörer (om det inte är fyra eller färre tävlande).

Judomatcher är vanligtvis 4 minuter långa. På större tävlingar måste de tävlande i matchen ha vit respektive blå dräkt för att man ska kunna skilja dem åt. På de flesta tävlingarna i Sverige är detta inget krav och det går bra att särskilja de två tävlande genom att de har på sig ett vitt respektive rött bälte. De tävlande går upp på varsin sida av matchområdet på 8×8 m, stannar vid kanten och bugar. Därefter går de in några meter i matchområdet och bugar igen för varandra. Matchen startar när domaren på mattan säger ”hajime”!

Målet i en judomatch är att vinna matchen med Ippon (10 poäng). Ippon får man genom att göra ett perfekt kast där motståndaren landar platt på rygg eller genom att hålla en fasthållning i 20 sekunder. Man kan också göra ett halslås eller ett armlås på motståndaren och därigenom tvinga denne att ge upp, vilket gör att man får ippon. Man kan även få poäng som kallas Waza-ari (1 poäng). Waza-ari får man genom att göra ett kast som inte är tillräckligt bra för att bedömas som ippon, t.ex. om motståndaren landar på sidan eller om motståndaren rullar över på rygg istället för att landa direkt på rygg. Man kan även få waza-ari genom att hålla en fasthållning i minst 10 sekunder. Slutligen kan man även få ippon om man lyckas samla på sig två waza-ari; två waza-ari blir alltså en ippon.

Får man en ippon vinner man och matchen är över, men om matchtiden går ut vinner den som eventuellt har en waza-ari. Om ingen av de tävlande har lyckats ta någon poäng när matchtiden tar slut eller om det står 1-1 i antal waza-ari går matchen in i golden score. Om någon av de tävlande lyckas få ippon eller waza-ari i golden score så vinner hen direkt.

Läs mera på länken: https://judo.se/om-judo/hur-tavling-gar-till/

## Skåneserien

Skåneserien är ofta den första tävlingen utanför klubben för våra judokas. Det är en nybörjartävling för de som har lägst helt gult bälte och upp till orange-grönt bälte. Tävlingsreglerna följer Svenska Judoförbundets tävlingsbestämmelser men är något lättare med varningar osv. Även domarna är ibland nybörjare då detta är en tävling där alla ska lära sig.

För många judokas är detta första tävlingen, därför är det alltid en genomgång för de tävlande, föräldrar och coacher av hur en tävling går till, vilka regler som gäller, vad man ska tänka på osv.

Föräldrar förväntas att ta hand om sina barn utanför judomattan och när de tävlar är det coachens ansvar. Föräldrar tillåts inte att ropa till de tävlande under matchen.

Övriga tävlingar och träningsläger
Klubbtävlingar sker 1 gång/termin i Dojon

Varje månad under terminerna anordnas det via Skåne/Blekinge Judoförbund ett randori pass där alla som är U13 och äldre samt har lägst Gult bälte är välkomna att vara med på en tävlingsträning. Detta är kostnadsfritt och anordnas ofta i Lund, Malmö, Staffanstorp, Skurup eller Knislinge. Man behöver inte föranmäla sig och respektive deltagare tar sig dit antingen genom att samåka med andra eller på egen hand. Info kommer på facebook.

Träningsläger och andra tävlingar informeras löpande under terminen via mail
