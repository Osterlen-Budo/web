---
title: Hur går ett träningspass till?
description: Vad gör man på ett träningspass
date: 2024-04-19
published: true
---

Judo utövas i en träningslokal, som kallas “dojo” på japanska. På judomattan ”tatami” tränar alla barfota. Judo tränas normalt i blandade grupper, både killar och tjejer eller både män och kvinnor. Ofta är de uppdelade i olika åldersgrupper och i olika färdighetsnivåer – som visas genom den färg på bältet som utövaren bär. När någon börjar med judo så bär den ett vitt bälte – om den har en judodräkt.

## När träningen börjar

När tränaren ropar **”seiretsu”** ställer utövarna upp på led i bältesordning och rättar till dräkten om det behövs, sedan ställer de sig med ansiktet mot tränarna. Varje judoträning börjar alltid med att hela gruppen och tränaren gör en hälsning **”rei”**. Oftast görs den sittande på knä men kan ibland göras stående.
Träningen inleds sedan med någon form av uppvärmning, för barngrupper blir det ofta någon lek, inslag av gymnastik såsom kullerbyttor, hjula och andra övningar för att öva kroppskontroll och smidighet. På vart träningspass övas alltid judons fallteknik ”ukemi waza”. Är övningen svår gör man så gott man kan och lär sig bemästra den allteftersom. Alla är vi ovana i början…
Under träningspasset så blandas olika moment av teknikträning både i stående och nere på mattan. Stående tränas olika kast och svepningar och nere på mattan på olika fasthållningar, vändningar eller kontrollgrepp. Flera av övningarna har inte bara teknikträning som enda syfte utan kan också ha karaktären av styrke-, snabbhets-, koordination- eller uthållighetsträning.
Ofta, i alla fall i grupper där deltagarna tränat en tid, så genomförs också en del kampmoment **”randori”** både i stående och på mattan.
Varje träning avslutas också med en likadan hälsning som inledde träningspasset.

## Särskilda träningsformer

Judo kan tränas på många olika sätt och med många olika syften. En form av judoträning är Kata. Då utförs vissa tekniker på ett visst sätt i en viss ordning. Det finns fem olika traditionella kata i judo som också beskriver judons olika typer av tekniker och de principer som judosporten grundar sig på. En annan särskild träningsform är **tävlingsträning**. Där är träningen ofta inriktad mer på fysisk träning av styrka, snabbhet och uthållighet.
